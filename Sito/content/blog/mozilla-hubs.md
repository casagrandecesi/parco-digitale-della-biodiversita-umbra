---
title: "Mozilla Hubs: la realtà virtuale per tutti"
date: 2022-05-09T11:18:32+06:00
featureImage: images/blog/blog-thumb-1.jpg
tags: ["Tecnologia", "Realtà virtuale", "Mozilla"]
---
  L'esposizione in realtà virtuale del Parco digitale della biodiversità umbra è stata implementata sulla piattaforma [Mozilla Hubs](https://hubs.mozilla.com/). Di cosa si tratta?

### La chat, reinventata
  
Mozilla Hubs è un ambiente collaborativo 3D dove è possibile interagire con altre persone in spazi privati, detti stanze. In altre parole è una sorta di chat tridimensionale con funzionalità aggiuntive per facilitare la collaborazione tra le persone. Grazie alle moderne tecnologie web, Mozilla Hubs funziona su qualsiasi web browser recente (Firefox, Chrome, Safari...) ed è accessibile praticamente da chiunque e da qualsiasi dispositivo. Basta infatti avere un mouse ed una tastiera o un touchscreen per potersi muovere e per poter interagire negli ambienti virtuali. Tuttavia il bello è che Hubs è fruibile anche mediante appositi visori per la realtà virtuale, creando un'esperienza molto coinvolgente!
  
### Spoke, ovvero come creare gli ambienti 3D

Gli ambienti 3D di Mozilla Hubs possono essere creati da chiunque tramite [Mozilla Spoke](https://hubs.mozilla.com/spoke), un editor accessibile da qualunque web browser recente. Spoke consente di assemblare i nostri modelli 3D nonché di sceglierne tra moltissimi creati da altri utenti.

Per la creazione dei modelli 3D specifici del Parco digitale della biodiversità umbra sono stati usati i software [3D Builder di Microsoft](https://www.microsoft.com/it-it/p/3d-builder/9wzdncrfj3t6?activetab=pivot:overviewtab) (per semplici aggiustamenti a modelli preesistenti) e [Blender](https://www.blender.org/) (per le elaborazioni più sofisticate).

Per la modifica delle texture (le trame, ovvero i materiali superficiali dei modelli 3D) sono stati impiegati [Gimp](https://www.gimp.org/) e [Canva](https://www.canva.com/it_it/).

